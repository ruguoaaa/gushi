---
title: 附录二：和仲弟送别元韵并跋
index: true
icon: file
order: 161
category:
  - 鲁迅文集
  - 杂文集
tag:  
  - 集外集拾遗补编
---

## 和仲弟送别元韵并跋[^①]

梦魂常向故乡驰，始信人间苦别离。  
夜半倚床忆诸弟，残灯如豆月明时。

日暮舟停老圃家，棘篱绕屋树交加。  
怅然回忆家乡乐，抱瓮何时共养花？[^②]

春风容易送韶年，一棹烟波夜驶船。  
何事脊令偏傲我，时随帆顶过长天！[^③]

　　仲弟次予去春留别元韵三章[^④]，即以送别，并索和。予每把笔，辄黯然而止。越十余日，客窗偶暇；潦草成句，即邮寄之。嗟乎！登楼陨涕[^⑤]，英雄未必忘家；执手消魂[^⑥]，兄弟竟居异地！深秋明月，照游子而更明；寒夜怨笳，遇羁人而增怨。此情此景，盖未有不悄然以悲者矣。

　　辛丑仲春戛剑生拟删草

【注释】

[^①]:本篇录自周作人日记，写于一九〇一年四月初。原无标题。

[^②]:抱瓮：《庄子·天地》：“子贡过汉阴，见一丈人，方将为圃畦。凿隧而入井，抱瓮而出灌。”

[^③]:脊令：鸟名。《诗经·小雅·棠棣》：“脊令在原，兄弟急难。”过去常用它比喻兄弟友爱，急难相助。

[^④]:周作人的送别诗作于辛丑正月二十五日﹙1901年3月15日﹚，题为《送戛剑生往白，步“别诸弟三首”原韵》：  
    1  
    一片征帆逐雁驰，江干烟树已离离。  
    苍茫独立增惆怅，却忆联床话雨时。  
    2  
    小桥杨柳埜人家，酒入愁肠恨转加。  
    芍药不知离别苦，当堦犹自发春花。  
    3  
    家食于今又一年，羡人破浪泛楼船。  
    自惭鱼鹿终无有，欲拟灵均问昊天。

[^⑤]:登楼陨涕：东汉王粲《登楼赋》：“悲旧乡之壅隔兮，涕横堕而弗禁。”

[^⑥]:消魂：南朝宋江淹《别赋》：“黯然消魂者，唯别而已矣。”
